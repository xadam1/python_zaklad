V pestrobarevných a teplých vodách Velké útesové bariéry žije ve svém bezpečném
a odlehlém příbytku ze sasanek Marlin a jeho jediný syn Nemo. Marlin se s
obavami ze všech nepředvídatelných nebezpečí, které hlubiny oceánu skýtají,
snaží svého syna před nástrahami okolí ochránit. Nemo je však, stejně jako
všechny malé rybky, velmi zvídavý a chce tajemný útes prozkoumat. Když je pak
nečekaně unesen daleko od domova a skončí v akváriu, kterým si vyzdobil
ordinaci laciný zubař, ocitne se Marlin nečekaně v roli hrdiny na cestě k
záchraně svého syna. 

Během hledání se k Marlinovi připojí samaritánka Dory - ryba s nejhorší
krátkodobou pamětí a největším srdcem v celém oceánu. Její nehynoucí optimismus
neustále žene Marlina kupředu a dodává mu odhodlání riskovat a překonávat jeho
obavy. Díky tomu Marlin také postupně začne věřit, že se nakonec přece jen
podaří všechny problémy zdárně vyřešit. Po střetu s četnými nástrahami
podmořského i suchozemského světa včetně žraloků, želv, medúz, mořských ptáků,
městské kanalizace i samotného člověka, končí odloučení otce a syna šťastným
shledáním a kdysi bojácný Marlin se stane v očích svého potomka i celého oceánu
opravdovým hrdinou.

Oscarem ocenění tvůrci animovaných filmů Toy Story - Příběh hraček, Život
brouka a Příšerky, s. r. o. nás tentokrát zavedou do úplně nového světa
počítačově animované zábavy plného legrace, citů a nezapomenutelných
postaviček. Scénáristou a režisérem filmu Hledá se Nemo je Andrew Stanton,
který se podílel jako jeden z režisérů na filmovém hitu Život brouka a
spolupracoval na scénářích ke všem čtyřem celovečerním filmům ze společné
produkce studií Disney a Pixar. Za svou práci byl nominován na Oscara. Film
Hledá se Nemo a jeho úžasný podmořský svět je zcela novým uměleckým a
technologickým standardem v počítačové animaci. Vedoucím výroby je John
Lasseter, který v Pixaru působí jako výkonný vicepresident. Mezi talentované
umělce, kteří propůjčili postavám své hlasy, patří Albert Brooks, Ellen
DeGeneres, Willem Dafoe, Geoffrey Rush, Allison Janney, Barry Humphries a
Alexander Gould.