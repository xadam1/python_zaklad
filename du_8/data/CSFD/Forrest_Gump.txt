Zemeckisův film je brilantním shrnutím dosavadních režisérových poznatků o
možnostech "comicsového" vyprávění. Formálně i obsahově nejméně konvenční z
jeho snímků přesvědčuje komediálními gagy i naléhavě patetickým tónem. Jeho
hrdinou je prosťáček Forrest Gump, typický obyčejný muž, který od dětství
dělal, co se mu řeklo. Do života si tak odnesl několik ponaučení své pečlivé
maminky a osvědčené pravidlo, jež se mu hodí mnohokrát v nejrůznějších
situacích: Když se dostaneš do problémů, utíkej. Forrest proutíká školou, jako
hráč amerického fotbalu i univerzitou, potom peklem vietnamské války a
zoufalstvím nad matčinou smrtí. Vždycky je totiž někdo nebo něco, co po něm
skutečně či obrazně "hází kameny". Nakonec však Forrest poznává, že jsou i jiná
řešení situací než útěk. Svůj život spojuje s kamarádkou ze školy Jenny, která
pro něj zůstane provždycky jedinou láskou, s přítelem z vojny, černochem
Bubbou, který dá směr jeho úvahám o lovu krevet a s poručíkem Taylorem, jemuž
ve Vietnamu zachrání život. Forrestova životní pouť od 50. do 80. let je
koncipovaná jako totálně "bezelstné" vyprávění hrdiny, neschopného obecnějšího
hodnocení situace. Forrest jako sportovec i jako válečný hrdina se setkává se
slavnými lidmi, které nakonec vždycky někdo zastřelí (J. F. Kennedy, J.
Lennon). Také jeho bližní umírají, ale on sám zůstává. Empiricky se dopracovává
od impulsivního útěku před životem k úvahám o lidském osudu a o Bohu. Soukromý
hrdinův osud zároveň postihuje třicet let poválečných amerických dějin.

Snímek je doslova prošpikován nejrůznějšími kulturními i společenskými odkazy,
viděnými ovšem bizarně naivním pohledem hlavního hrdiny, úzce soustředěným na
několik hlavních nehodnotících hledisek. Film vedle výjimečného citu pro
metaforu a brilantních humorných scén překvapuje patetickým tónem a nezvyklou
melancholií. Důležité místo zde mají technicky dokonalé triky ve stylu Allenova
Zeliga, dovolující hrdinovi vstoupit do dobových dokumentů a setkat se tak s
význačnými osobnostmi.
