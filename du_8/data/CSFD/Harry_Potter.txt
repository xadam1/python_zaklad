Kdo by dnes už alespoň nezaslechl jméno Harryho Pottera, čarodejnického učně,
jehož neskutečná popularita mezi dětmi během krátké doby zasáhla i dospělé.
Filmovou verzi jeho prvního příběhu zrežíroval Chris Columbus ve spolupráci s
autorkou "potterovských" románů J. K. Rowlingovou a pod přísným a podnětným
dohledem své dcery Eleanor přenesl na filmové plátno svět Školy čar a kouzel v
Bradavicích v plném lesku a hávu hodném největšího kouzelníka na světě.

Celý příběh Kamene Mudrců se točí kolem sirotka Harryho Pottera. Tomu krátce
po narození zahynou za neobvyklých událostí oba rodiče, a Harry proto musí
vyrůstat v rodině strýce Vernona a tety Petunie, kteří mu neustále dávají
najevo, že místo kde bydlí, není domov. O to větší překvapení ho čeká, když mu
v den jeho jedenáctých narozenin přijde dopis, který je předzvěstí změny v jeho
dosavadním životě. Od nynějška není obyčejným chlapcem, i když na to stále
vypadá, ale stává se studentem Školy čar a kouzel v Bradavicích. Ani tento nový
život však nebude procházka růžovou zahradou, obzvlášť když se začne probouzet
Harryho záhadná minulost a její temný hrdina, Lord Voldemort...