Studentka literatury Anastasia (Dakota Johnson) je podle vlastních slov
nezajímavá a nudná „šedá myš" s nízkým sebevědomím, pravý opak tajemného
podnikatele Christiana Greye (Jamie Dornan), kterého přišla vyzpovídat pro
článek do studentského časopisu. Přestože se ji Grey svým chladným a odměřeným
chováním snaží odradit, má ho plnou hlavu, což ještě prohloubí jejich opakovaná
pracovní setkání. Bez ohledu na to, že ji varuje, jak je komplikovaný a ve
zlověstných náznacích mluví o svém specifickém vkusu, není Anastasia jeho
přitažlivosti schopná odolat. Ani Grey však není vůči téhle plaché dívce imunní
a postupně ji začne otevírat dveře do své třinácté komnaty. Pokud do nich
Anastasia vstoupí, pozná pravého Christiana Greye. Na posteli určené jen pro
vyvolené zároveň pozná pravou Anastasii – své touhy, své vášně, svou
živočišnost. Až z toho jde strach.